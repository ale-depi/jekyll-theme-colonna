---
author: Alessandro De Piccoli
date: 1819-08-09
description: Una delle più famose poesie di Giacomo Leopardi.
layout: post
tags:
  - infinito
title: "L'infinito di Giacomo Leopardi"
---

«Sempre caro mi fu quest'ermo colle,<br>
e questa siepe, che da tanta parte<br>
dell'ultimo orizzonte il guardo esclude.<br>
Ma sedendo e mirando, interminati<br>
spazi di là da quella, e sovrumani<br>
silenzi, e profondissima quïete<br>
io nel pensier mi fingo, ove per poco<br>
il cor non si spaura. E come il vento<br>
odo stormir tra queste piante, io quello<br>
infinito silenzio a questa voce<br>
vo comparando: e mi sovvien l'eterno,<br>
e le morte stagioni, e la presente<br>
e viva, e il suon di lei. Così tra questa<br>
immensità s'annega il pensier mio:<br>
e il naufragar m'è dolce in questo mare.»

```
Quella che segue è la parafrasi della poesia.
```

«Sempre caro mi è stato questo colle solitario<br>
e questa siepe, che copre alla mia vista<br>
una buona parte dell'orizzonte più lontano.<br>
Ma stando seduto e fissando lo sguardo,<br>
io immagino nella mia mente spazi sterminati oltre la siepe,<br>
e silenzi sovrumani<br>
e profondissima quiete, tanto che per poco<br>
il mio animo non s'impaurisce. E non appena odo<br>
il vento stormire tra le fronde di queste piante, paragono<br>
quell'infinito silenzio a questo frusciare:<br>
e mi viene in mente l'eterno,<br>
le ere già trascorse, e quella attuale e<br>
ancor viva, e il suo suono. Così il mio pensiero<br>
sprofonda in quest'immensità:<br>
e il naufragare in questo mare è dolce per me.»

